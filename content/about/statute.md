+++
date = "2017-08-30T15:12:46+04:33"
draft = false
title = "اساسنامه"

+++

۱. اهداف گروه:

اهداف گروه‌های کاربری گنو/لینوکس (لاگ) در سرتاسر جهان با توجه به موقعیت جغرافیایی و وضعیت فرهنگی آنها متفاوت است. هیچ راه کار جامع و مشخصی برای برنامه ها و اهداف یک لاگ وجود ندارد، چون گنو/لینوکس و نرم‌افزار آزاد از بوروکراسی و تمرکز گرایی آزاد است. با توجه به این موضوع، اهداف شیرازلاگ به شرح زیر اعلام می گردد:

    فرهنگ سازی و دفاع
    آموزش گنو/لینوکس
    پشتیبانی از کاربران گنو/لینوکس
    کمک به توسعه (برنامه نویسی) نرم افزارهای آزاد

۱.۱. فرهنگ‌سازی و دفاع

هنگامی که چیزی را پیدا می کنید که بخوبی کار می کند، سعی دارید تا افراد زیادی را از این امر مطلع سازید. نقش بسیار مهمی که لاگ‌ها در فرهنگ‌سازی و دفاع از گنو/لینوکس ایفا کرده اند را نمی‌توان انکار کرد. از آنجایی که فرهنگ صحیح استفاده از یک فناوری می‌تواند مهمتر از خود آن فناوری باشد،شیرازلاگ نخستین و مهمترین هدف خود را بر فرهنگ سازی جهت استفاده صحیح از گنو/لینوکس و نرم افزارهای آزاد بنا نهاده است. همچنین شیرازلاگ وظیفه خود میداند تا در مقابل نظرها، مقاله‌ها، نوشته ها و ایده های غلط درباره گنو/لینوکس و نرم افزارهای آزاد پاسخ و عکس العملی مناسب و منطقی داشته باشد.
۲.۱. آموزش گنو/لینوکس

در قدم دوم، شیرازلاگ سعی خواهد کرد تا با انتشار مقاله‌ها، بررسی ها، راهنماهای نصب و پیکربندی گنو/لینوکس و نرم افزارهای کاربردی آزاد و نکات آموزشی از طریق وب‌گاه‌های مورد تایید خود، برگزاری گردهمایی های پرسش و پاسخ، جشنواره های نصب و پیکربندی، کنفرانس های آموزشی و از این دست امور یک نقطه اتکاء برای کاربران ایجاد نموده تا با ارتقاء سطح علمی کاربران به گسترش استفاده از گنو/لینوکس کمک نماید.
۳.۱. پشتیبانی از کاربران گنو/لینوکس

شیرازلاگ وظیفه خود میداند تا علاوه بر انتشار مطلب‌های آموزشی، به منظور تکمیل آموزش، از طریق لیست‌های پستی یا انجمنهای بحث و تبادل نظر وب‌گاه‌های مورد تایید خود، کاربران را راهنمایی کرده و اشکال‌های آن‌ها را در حد توان برطرف نماید. شیرازلاگ هیج مسئولیتی در قبال نتیجه این راهنمایی‌ها نخواهد داشت.
۴.۱. کمک به توسعه (برنامه نویسی) نرم افزارهای آزاد

شیرازلاگ وظیفه خود می داند از طریق نوشتن کدهای برنامه، آزمایش ، گزارش اشکال، دادن پیشنهاد، برگزاری کارگاه‌های آموزشی و تعریف پروژه‌های نرم‌افزار آزاد به روند توسعه نرم افزارهای آزاد کمک نماید.
۲. فعالیت‌ها

فعالیت‌های شیرازلاگ عمدتاً بر گردهمایی‌های فیزیکی و ارتباط‌های اینترنتی متمرکز است .
۱.۲. ملاقات‌ها

همانطور که در بالا نیز اشاره شد، یکی از مهمترین فعالیت های شیرازلاگ گردهمایی‌های فیزیکی به قرار زیر میباشد:

    گردهمایی های اجتماعی و دوستانه
    نمایش‌های فنی (مانند جلسه‌های نمایش اسلایدهای فنی)
    همایش های معرفی گنو/لینوکس و نرم افزارهای آزاد
    جشنواره های نصب و پیکربندی گنو/لینوکس

۲.۲. ارتباط‌های مجازی

گروه شیرازلاگ علاوه بر گردهمایی های فیزیکی، عمده فعالیت های خود را بر روی منابع برخط مانند وب‌گاه‌ها، لیستهای پستی، ویکی‌ها، انجمن‌های بحث و گفتگو بنا نهاده است. اینترنت مهمترین ابزار ارتباط گروه می‌باشد.
۳. گروه راهبران‌:

شیرازلاگ دارای یک گروه راهبران بوده که وظایف زیر را بر عهده دارند:

    تهیه دستور العمل اجرایی لاگ و پیش‌نویس برای تصویب‌نامه‌ها
    برنامه‌ریزی جهت برگزاری گردهمایی‌ها، همایش‌ها و جشنواره‌های نصب و پیکربندی
    اداره وب‌گاه شیرازلاگ و لیست‌های پستی وابسته و آدرس‌های پست‌الکترونیکی
    تهیه پیش‌نویس پاسخِ نامه‌های رسمی
    ایجاد اصلاح در اساسنامه و تصویب مجدد آن با استفاده از رای اعضاء
    تصویب پذیرش/عدم پذیرش وب‌گاه‌ها به عنوان وب‌گاه‌های مورد تایید شیرازلاگ
    اداره صندوق مالی گروه
     ارتباط با سایر لاگ‌های فعال در ایران و کشورهای دیگر و تجزیه و تحلیل اقدام‌های آن‌ها

۳.۱ اعضای گروه راهبران:

    پنج نفر هیئت رئیسه (اتخاذ تصمیمات / برنامه ریزی برای امور)
    دو نفر عضو علی‌البدل‌ که درصورت ضرورت (کناره‌گیری ، عزل ، غیبت) جایگزین جهت گروه راهبران خواهد شد.
    یک نفر سخنگو که شرح وظایف آن از طریق گروه راهبران تنظیم و تصویب خواهد شد‌‌‌‌.
    یک نفر دبیر که شرح وظایف آن از طریق گروه راهبران تنظیم و تصویب خواهد شد‌.
    یک نفر صندوق‌دار که عهده‌دار امور مالی لاگ بوده وشرح وظایف آن از طریق گروه راهبران تنظیم و تصویب خواهد شد‌.

سخنگو ، دبیر و صندوق‌دار توسط گروه راهبران اتنخاب شده و هیچ منعی برای تصدی این امور توسط اعضای گروه راهبران و یا سایر اعضا رسمی وجود ندارد.

ماده۱: پنج نفر اعضای گروه راهبران به اضافه دو نفر عضو علی‌البدل توسط اعضای رسمی (قیدشده در بند ششم همین اساسنامه) انتخاب می‌گردند. پنج نفر اول که حداکثر آرا را کسب نمایند عضو گروه راهبران و دو نفر بعدی به ترتیب، عنوان عضو علی‌البدل اول و دوم خواهندبود.

ماده۲: رای‌گیری به صورت برخط و مدت زمان هر دوره ۱۲ماه خواهد بود .

ماده۳: برکناری اعضای گروه راهبران طبق در خواست سه نفر از پنج نفر هیات مدیره و یا در خواست ۳۰ در صد از اعضای رسمی، با رای نصف + یک نفر از اعضای رسمی صورت می‌گیرد‌.

ماده۴: در صورتیکه به هر دلیلی گروه راهبران از ۵ نفر کمتر شد (حتی باوجود اعضای بدل) باید ظرف مدت یکماه انتخاب عضو جدید برای هیات مدیره یا عضو علی‌البدل صورت بگیرد .

ماده۵: طرح‌ها و مصوبه‌های گروه راهبران با حداکثر آرا (حداقل سه نفر از پنج نفر) و تنها در جلسات رسمی (با حضور همه‌ی اعضای گروه راهبران) که صورت جلسه‌ی آن به امضا اعضا رسیده باشد قابل اجرا است‌.

ماده۶: در صورتیکه اعضا رسمی طرحی داشتند که پس از مطرح شدن آن با گروه رهبران به هر دلیلی مورد توجه گروه راهبران قرار نگرفت، چنانچه ۳۰ در صد اعضای رسمی خواهان اجرایی شدن آن طرح باشند، باید به عنوان طرح مهم به رای گذاشته شود .

ماده۷: ارتباط بین گروه راهبران از طریق لیست پستی مخصوصی صورت خواهد پذیرفت. تصمیم‌های مهم با توجه به صلاحدید گروه راهبران به رای گیری اعضاء رسمی گذاشته خواهد شد. هر ۶ ماه یکبار گروه راهبران موظف است تا وضعیت استفاده از صندوق و اقدام‌های انجام شده را بصورت یک گزارش در سایت رسمی شیرازلاگ برای اطلاع تمام اعضاء قرار دهد.
۴. وب‌گاه‌های مورد تایید

کلیه وب‌گاه‌های دخیل در امر آموزش و فرهنگ سازی گنو/لینوکس و نرم افزارهای آزاد می توانند جزء سایت‌های مورد تایید شیرازلاگ قرار گیرند. گروه راهبران، مرجع تصمیم گیرنده درباره پذیرش یا عدم پذیرش این وب‌گاه‌ها است. در صورت عدم رعایت هر یک از موارد زیر توسط وب‌گاه‌های مذکور در هر زمان، گروه راهبران، نسبت به حذف آن وب‌گاه‌‌ها از لیست وب‌گاه‌های مورد تایید اقدام خواهد کرد :

    رعایت اصول و قوانین مربوط به آزادی نرم افزار و گنو
    رعایت حقوق معنوی به هر شکل
     استفاده از نرم افزارهای آزاد و متن باز در نگهداری و توسعه وب سایت و نرم افزار آن
    استفاده از گنو/لینوکس و یا سایر سیستم‌عامل‌های آزاد جهت میزبانی سایت وب
    اضافه کردن بنر و نشانی وب‌گاه https://shirazlug.ir به منظور گسترش امکان دسترسی و آشنایی افراد با این گروه. هدف از این کار، هدایت کاربران رجوع کننده به شیرازلاگ به سوی منابع صحیح و مورد تایید آموزشی و فرهنگی می‌باشد.

۵. منابع مالی

منابع مالی شیراز عمدتاً از طریق کمک‌های داوطلبانه (Donation) دریافت شده از طرف افراد و موسسات حامی تامین خواهد شد. همچنین کمکهایی جزئی نیز از اعضاء بطور داوطلبانه در جلسه‌ها و گردهمایی‌ها در صورت نیاز جمع‌آوری خواهد شد.

تبصره: موسسه‌هایی که به لاگ کمک مالی می کنند و یا با این گروه به نوعی کار تجاری انجام می‌دهند، از کمک‌های فنی لاگ بهره‌مند خواهند شد اما در اداره‌ی لاگ نقشی نخواهند داشت.
۶. عضویت در گروه شیرازلاگ

این گروه دو نوع عضو خواهد داشت:

الف. اعضای رسمی: متقاضیان عضویت رسمی باید به گنو/لینوکس، نرم‌افزارهای آزاد و متن باز باور داشته و این باور را با یاری به جامعه‌ی نرم‌افزارهای آزاد و متن باز نشان دهند. متقاضیان عضویت می‌توانند درخواست خود را به آدرس membership@lists.shirazlug.ir ارسال نمایند تا به درخواست آن‌ها برای عضویت رسیدگی شود. عضویت رسمی متقاضیان با تصویب گروه راهبران امکان‌پذیر خواهد بود. شرایطی که در تصویب عضویت افراد تاثیر خواهد داشت عبارتند از:

الف-۱: فعالیت در وب‌گاه‌های مورد تایید شیرازلاگ به هر صورت از قبیل ارسال اخبار، فعالیت در انجمن‌ها، نوشتن مقاله و از این دست.

الف-۲: شرکت فعالانه در گردهمایی‌ها، همایش‌ها و نشست‌های گروه شیرازلاگ

ب.اعضای عادی: هر شخصی که در لیست پستی و وب‌گاه لاگ عضو شده باشد.

تبصره ۱: بدلیل عدم وجود گروه راهبران در نخستین انتخابات، کلیه کسانی که تا تاریخ انجام انتخابات نخستین عضو لیست پستی شیرازلاگ باشند، عضو رسمی محسوب میشوند.

تبصره ۲: گروه راهبران می‌تواند در صورت توهین و عدم اعتقاد اعضا به مبانی و مفاهیم نرم‌افزارهای آزاد و متن باز، عدم رعایت احترام و اخلاقیات در لیست‌های پستی و انجمن‌های وب‌گاه، برپاسازی Flame war علیه نرم‌افزارهای آزاد و متن باز، عضویت رسمی/عادی/تجاری آنها را لغو نمایند.

تبصره ۳: اعضای رسمی که با تایید گروه راهبران به عضویت لاگ در می آیند، می‌توانند در رای گیری‌های شیرازلاگ شرکت نمایند. اعضای عادی حق رای نخواهند داشت.

شماره نسخه : ۱

    این اساسنامه برگرفته از اساسنامه‌ی مشهدلاگ است.
