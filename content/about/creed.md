---
draft: false
title: "مرامنامه"
description: "مرامنامه گروه کاربران لینوکس شیراز"
readmore: true
---

### 1. احترام به همه

ما به همه افراد جامعه احترام می‌گذاریم و معتقدیم که این احترام بر پایه‌ای محکم استوار است و پابرجاترین و سالم‌ترین عزت نفس، بر پایه احترامی است که مستحق آنیم. ما هیچ‌گونه توهینی را به هیچ یک از افراد جامعه بر اساس نژاد، ملیت، محل تولد، رنگ پوست، زبان، لهجه، فرهنگ، دین، مذهب، معلولیت، جنسیت، گرایش جنسی، وضعیت خانوادگی، وضعیت ظاهری، میزان دانش و حتی سیستم‌عامل مورد استفاده برنمی‌تابیم.

### 2. استقلال

ما همیشه به یاد داریم که گروهی مستقل هستیم و وابسته به هیچ گروه و یا نهادی نیستیم.

### 3. اولویت‌بندی بر مبنای نیاز

اولویت‌های ما برای فعالیت‌ها و کمک به دیگران تنها بر اساس نیازها سنجیده می‌شود و از کمک‌ها و فعالیت‌های خود برای پیشبرد مسایلی که گروه در آن تخصصی ندارد مانند سیاسی یا مذهبی استفاده نخواهیم کرد.

### 4. احترام به مبانی نرم‌افزار آزاد

ما به قوانین و مبانی نرم‌افزار آزاد احترام خواهیم گذاشت و پایبند خواهیم بود و آن‌ها را در تمام فعالیت‌های خود در نظر خواهیم گرفت.

### 5. آزادی بیان و تحمیل نکردن عقیده‌ها به دیگران

ما می‌دانیم که ممکن است دانسته‌های ما ناقص باشند و همچنین می‌دانیم که جامعه‌ی نرم‌افزار آزاد، جامعه‌ای چندصدایی است که هر کس می‌تواند دیدگاه‌ها و نظرهای خود را داشته و مورد احترام باشد. ما از این مساله که اعضای گروه کاربران گنو/لینوکس شیراز دارای عقاید متفاوت و گاهاً متضاد باشند، حمایت می‌کنیم و همواره در نظر خواهیم داشت که از سخن‌گفتن و ابراز عقیده‌ی دیگران جلوگیری نمی‌کنیم و تمام تلاش خود را برای جلوگیری از خودسانسوری انجام می‌دهیم. ما هیچ‌گاه سعی نخواهیم کرد که عقیده‌‌های خود را به دیگران تحمیل کنیم و از تحت کنترل گرفتن عقیده‌ها، نظرها و سخنان دیگران بیزاریم.

### 6. دارایی ما کاربران و نرم‌افزار آزاد است

ما با توجه به نیازهای کاربران و اجتماع نرم‌افزار آزاد فعالیت های خود را برنامه ریزی و هدایت می نماییم. ما نیازهای کاربران نرم افزارهای آزاد را برای کار در محیط‌های مختلف پشتیبانی می‌کنیم. ما علاقه‌مندی‌های آن‌ها را سرلوحه اولویت‌های خود قرار می‌دهیم. گروه با هر گونه فعالیت کاربران چه تجاری و چه غیر تجاری در صورتی که در راستای قوانین و مبانی نرم‌افزار آزاد باشد مخالفتی نخواهد داشت و از آن حمایت می‌کند.

### 7. نتایج فعالیت‌ها را به اجتماع نرم‌افزار آزاد بر می‌گردانیم

زمانی که گروه فعالیتی را انجام می‌دهد (این فعالیت می‌تواند شامل تولید نرم‌افزار، تهیه متن‌های فنی و غیر فنی، تهیه اسلاید‌های آموزشی و غیره باشد) نتایج و خروجی‌های آن را به شکلی که برای عموم قابل رویت باشد در دسترس عموم قرار خواهد داد و برای انتشار آن‌ها از یکی از مجوز‌های آزاد استفاده خواهد کرد. نتایج و خروجی‌های فعالیت‌های ما بر اساس فرمت‌هایی ارایه می‌گردند که با استفاده از نرم‌افزارهای آزاد بتوان از آن‌ها استفاده نمود.

### 8. ما مشکلات را پنهان نمی‌کنیم

ما مشکلات، موانع و ضعف‌هایی که در گروه وجود دارد را برای همه به نمایش می‌گذاریم و مطرح خواهیم کرد. به این وسیله هم از کمک جامعه آزاد بهره خواهیم برد و هم تجربه‌های خود را در اختیار گروه‌های مشابه قرار خواهیم داد تا دچار مشکل‌های مشابه نگردند.

### 9. ما از فعالیت گروه‌های دیگر استقبال خواهیم کرد

گروه کاربران گنو/لینوکس شیراز هیچ گونه مخالفتی با فعالیت گروه‌های مشابه، در محدوده جغرافیایی خود یا غیر از آن، نداشته و از تشکیل هر گروهی برای ترویج فرهنگ نرم‌افزار آزاد و گنو/لینوکس و فعالیت در این زمینه، چه تجاری و چه غیر تجاری، در صورتی که مبانی اخلاقی و قانونی نرم‌افزار آزاد را زیر پا نگذارند؛ حمایت خواهد کرد.

### 10. گروه بر مبنای فعالیت‌های داوطلبانه اداره خواهدشد

‬‬‬‬کلید پیشرفت به سمت اهداف گروه در دست علاقه‌مندان و داوطلبانی قرار دارد که بخشی از منبع‌های در اختیار خود را صرف این امر می‌کنند ( از جمله دانش، وقت آزاد، فضای مورد نیاز جلسه‌ها و کارگاه‌ها، منیع‌هاس مالی و …). بدیهی است که جای بسیاری از مطالب و زمینه‌ها در گروه خالی است یا نمودی کمرنگ دارد. ما همیشه از حضور اعضای جدید که بتوانند ما را در حل مشکل‌ها و کاستی‌های گروه یاری کنند استقبال می‌کنیم.

### 11. ما به اعضا حق می‌دهیم که ناشناس بمانند

ما، در صورت درخواست هر کدام از اعضای گروه کاربران گنو/لینوکس شیراز، این حق را به آن‌ها می‌دهیم که ناشناس بمانند و این بدان معناست که می‌توانند برای فعالیت‌های خود از نام‌ مستعار استفاده کنند و ما نیازی به دانستن نام حقیقی آن‌ها نداریم. بدیهی است این امر نباید موجب تضییع حقوق دیگران شود.

### 12. رفع مسئولیت

ما تمامی تلاش خود را برای صحیح، مناسب و بدون ضرر بودن گفته‌ها، پیشنهادها و عمل‌های خود انجام می‌دهیم، با وجودی که هیچ ضمانتی برای گفته‌ها، پیشنهادها و عمل‌های ما فراتر از آنچه که قوانین قابل اجرا اجازه داده‌اند وجود نخواهد داشت، و تمامی ریسک‌ها و مسئولیت های مرتبط با کیفیت، نحوه عملکرد و نارسایی گفته‌ها، پیشنهادها و عمل‌ها با استفاده کننده‌ی نهایی خواهد بود و استفاده کننده‌ی نهایی موظف به انجام دادن مشورت‌های لازم با مرجع‌های مورد اطمینان است.


**شماره نسخه‌: ۱٫۴**

**منابع مورد استفاده: مرام‌نامه‌ی لاگ اصفهان، پیشنهادهای آقای یزدان پارساپور**
